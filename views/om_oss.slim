p Star Wars är en saga som utspelar sig i en fjärran galax och där kampen mellan gott och ont står i centrum. I de tre första filmerna som producerades utkämpas ett inbördeskrig i galaxen där kampen står mellan det onda Rymdimperiet, lett av den ondskefulle kejsaren Palpatine och den goda Rebellalliansen, bestående av ett antal planetsystem som tillsammans beslutat sig för att göra motstånd mot honom. Huvudfiguren är den unge och godhjärtade Luke Skywalker som strävar efter att bli en jediriddare. Jediorden, som i årtusenden garanterat fred och frihet i galaxen, har nästan utplånats av den onde kejsaren och dennes hantlangare Darth Vader. Bara en fullt utbildad jediriddare kan besegra kejsaren och Darth Vader. Under de tre filmernas gång får Luke Skywalker kännedom om flera överraskande saker, till exempel att Darth Vader är hans pappa Anakin Skywalker, som en gång var en jediriddare, och att han har en tvillingsyster, nämligen Leia Organa. Syskonen har hållits åtskilda sedan födseln för att skydda dem från kejsaren och deras far. Luke blir också nära vän med smugglaren Han Solo som från början är en mycket motvillig deltagare i kriget mot kejsaren. Han Solo ändrar sig så småningom och blir en av rebellernas största hjältar. Darth Vader och kejsaren är livrädda för att Luke ska bli en jediriddare och besegra dem, och gör allt för att söka upp honom och även få Luke att byta sida. Han vägrar emellertid att gå över till den onda sidan. Luke är å andra sidan övertygad om att det går att föra tillbaka Darth Vader till den goda sidan. Trots dåliga odds lyckas Luke till slut i slutet av Jedins återkomst omvända sin far till den goda sidan. När kejsaren försöker döda Luke räddar Darth Vader sonen från en säker död genom att döda Palpatine, den jediriddare han en gång var. Samtidigt drar han emellertid själv på sig dödliga skador. Samtidigt som Luke och Darth Vader duellerar inför kejsaren i den nya dödsstjärnan går rebellerna till angrepp för att förinta den andra dödsstjärnan. Luke hinner fly strax innan den sprängs och får med sig den döde pappans kropp som han kremerar på skogsmånen Endor. Jedins återkomst avslutas med att Luke ansluter sig till sina vänner och firar Rebellaliansens seger över Rymdimperiet. De tre efterföljande filmerna utspelar sig årtionden före händelserna i den ursprungliga filmtrilogin, och berättar bakgrundshistorien till dessa filmer. Huvudfigurerna här är jediriddarna Obi-Wan Kenobi och Anakin Skywalker, den sistnämnde senare känd som Darth Vader, den mörke Sithlorden. Anakin Skywalker är som barn, liksom sin mamma Shmi Skywalker, slav hos toydarianen Watto på planeten Tatooine. Mest av en tillfällighet kommer jediriddaren Qui-Gon Jinn och dennes lärling Obi-Wan Kenobi i kontakt med Anakin och hans mamma. Qui-Gon Jinn upptäcker att Anakin har extremt hög potential att lära sig utnyttja kraften och lyckas få den nioåriga Anakin frisläppt. Enligt en profetia skall det en gång komma en jediriddare med sådana krafter att han en gång för alla skall utrota Sithorden och bringa balans i kraften och fred i galaxen. Jinn är övertygad om att Anakin är "den utvalde". Jinn mördas dock av sithlorden Darth Maul, som senare besegras av Obi-Wan och lämnar tittarna att tro att han är död. Dock återvänder han senare i den animerade serien Star Wars: The Clone Wars samt Star Wars Rebels. Istället får Obi-Wan, som fullvärdig jediriddare, uppdraget av jedimästaren Yoda att träna upp Anakin. I Star Wars: Episod II – Klonerna anfaller har Anakin, mot Obi-Wans instruktioner, återvänt till Tatooine för att leta upp sin mamma som han saknar väldigt mycket. Dessvärre har Shmi blivit kidnappad och dödad av sandfolket. Anakin är förkrossad av att han inte kunnat skydda sin mamma och svär på att samma sak aldrig skall få hända Padmé. Parallellt med att Anakin växer upp pågår ständiga krig runtom i galaxen mellan republiken och separatisterna. En central figur är senator Palpatine som efterhand tillskansar sig allt mer makt och i den sista filmen, Star Wars: Episod III – Mörkrets hämnd, till slut blir diktator och utropar sig till kejsare. Palpatine visar sig vara ledaren för sithorden som jediriddarna letat efter. Under tiden har Anakin hunnit bli en fullvärdig jediriddare och en extremt skicklig sådan, men han är otålig, känslig för kritik och besatt av att skydda sin hustru, Padmé Amidala. Han förlorar tron på rättvisan, och förråder kollegorna i det goda Jedi-rådet för den obegränsade makt som "den mörka sidan" erbjuder. Anakin omvänds av Palpatine och blir därmed Darth Vader. Därefter beordrar Palpatine sin nye elev att döda separatistledarna och få slut på kriget som han själv startat genom att kontrollera båda sidor. Vader hinns dock upp av Obi-Wan Kenobi på planeten Mustafar, och efter en lång och våldsam duell dem emellan står Obi-Wan som segrare. Vader skadas svårt, mister en arm och båda sina ben och får dödliga brännskador. Obi-Wan lämnar Vader att dö men Palpatine anländer i sista stund och räddar honom. Vader tvingas dock bära en svart livsuppehållande rustning för resten av sitt liv vilket ger honom det karaktäristiska utseendet och den mekaniska andningen som han är känd för. Filmen avslutas med att Luke och Leia föds på asteroiden Polis Massa, och förs till Alderaan respektive Tatooine, och Anakins förvandling till Darth Vader fullgörs.